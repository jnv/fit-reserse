---
title: Systémy pro podporu výuky
subtitle: Prvotní rešerše koncepce
author:
  name: Bc. Jan Vlnas
  email: vlnasjan@fit.cvut.cz
editor:
  name: Ing. Jakub Jirůtka
  email: jirutjak@fit.cvut.cz
assets: ../assets/2014-08-lms
---

* there-is-only-toc
{:toc}

# Úvod

Cílem dokumentu je shrnout stávající přístup ke správě výukových materiálů na FITu se sytémem Edux a provést prvotní rozbor rozdílných přístupů a alternativ. Součástí dokumentu je i porovnání s některými open-source systémy pro správu výuky (LMS).


## Použité zkratky

LMS – Learning Management System
: Systém pro správu výuky, v tomto dokumentu je pro zjednodušení tento termín použitý i pro _Learning Content Management System_ (LCMS) a _Course Management System_ (CMS). Systém zpravidla řeší funkcionalitu spojené s výukou, klasifikaci, výukové materiály, interakci vyučujících se studenty aj. Používají se jak ve školství, tak např. pro on-line semináře, interní školení atp.

LTI – Learning Tools Interoperability
: Standard pro sdílení nástrojů k podpoře výuky napříč LMS, [viz níže](#standardy-pro-interoperabilitu).

MOOC – Massive Open Online Course
: Volně dostupný on-line kurz, zpravidla bez jakýchkoliv omezení na účastníky (řádově i tisíce studentů) a často zcela zdarma. Může probíhat synchronně v určitém časovém období (materiály jsou zveřejňovány každý týden, úkoly mají pevně dané termíny atp.), asynchronně (stačí projít materiály a vyřešit automaticky vyhodnocené testy), resp. kontinuálně (typicky u cMOOC).

xMOOC – centralizované MOOC
: Kurzy s pevně danou osnovou a centrálním vedením výuky. Testy jsou hodnocené automaticky nebo si je hodnotí studenti navzájem a většinou anonymně (peer assassment), což umožňuje neomezené škálování. Typicky kurzy nabízené univerzitami skrze portály jako je Coursera, edX, Udacity aj. Absolventi kurzu dostanou Statement of accomplishment, případně mohou absolvovat testy v kontrolovaném prostředí pro plnohodnotný certifikát či kredity.
  xMOOC jsou de facto přenesením tradičního způsobu výuky do on-line prostředí.

cMOOC – connectivist MOOC
: Původní pojetí MOOC, jako on-line budování komunity. Kurzy s velice volnou strukturou, neohraničené platformou, ani v prostoru a čase; klade velký důraz na sebedeterminaci a aktivitu účastníků. Role instruktorů a studentů jsou fluidní a zpravidla se mění. Příkladem takových kurzů [CCK11](http://cck11.mooc.ca/), [DS106](http://ds106.us/) či [MOOC MOOC](http://www.moocmooc.com/).
  cMOOC jsou praktickou aplikací „hybridní pedagogiky" a maximální využití moderních technologií jako nástroje pro sdílení vědomostí a budování komunity bez fyzických hranic. Jejich volná struktura a obtížná měřitelnost je však činí pro tradiční vzdělávací instituce těžko uchopitelné a nezajímavé.

# Stávající stav: Edux

Edux lze označit jako tzv. _Learning Management System_ (LMS), tj. systém pro správu výuky.

*  Povinný pro všechny předměty na FIT.
*  Vychází ze systému DokuWiki (PHP) s celou řadou interních modifikací.
*  Princip: wiki s předdefinovanou strukturou a polostruktorovanými dokumenty.

## Funkce Eduxu

*  Správa studijních materiálů:
    *  příprava textů + prezentací přímo v systému (ve formě wiki stránek),
    *  publikace materiálů k předmětům,
    *  doplňující informace k látce,
    *  materiály od studentů (např. výstupy práce) – „osobní namespace.“
*  Správa agendy kolem předmětu:
    *  zveřejňování novinek,
    *  klasifikace studentů během semestru (body z DÚ, testů atp.),
    *  harmonogram předmětu – přesuny výuky atp.
*  Oficiální zdroje:
    *  [Video představení EDUXu (2012)](https://www.youtube.com/watch?v=7WiUlNqLY1E)
    *  [Přehled možností systému EDUX (2010)](https://edux.fit.cvut.cz/prezentace/2010-01-19)

## Výhody

*  Povinné využití – i v případě, že se studijní materiály nachází jinde (vyučující Edux nepoužívají), musí alespoň uvést odkaz na externí zdroj.
    *  Studenti si rychle zvyknou, že materiály najdou na Eduxu.
*  Flexibilita: hierarchii stránek lze změnit, známkování lze zcela přizpůsobit požadavkům předmětu.
*  Primární funkce, tj. správa a strukturování textu a správa souborů jsou robustní především díky základům ve wiki.

## Nevýhody

*  Interní vývoj: FIT je primárním a téměř jediným uživatelem Eduxu.
    *  Neexistuje ekosystém vývojářů a rozšíření (s výjimkou DokuWiki).
    *  Nové funkce a opravy jsou řešené _in-house_ , často skrze závěrečné práce studentů.
    *  Z hlediska uživatelů se jedná o _closed-source_ systém.
*  Data jsou uzavřená v rámci Eduxu:
    *  Nestrukturovaná data, prakticky nelze integrovat s dalšími systémy.
    *  Většina funkcí není přístupná pro jiné aplikace přes API.
*  Polofunkční moduly:
    *  Modul pro klasifikaci má dobrou myšlenku, ale bídnou implementaci – je potřeba vyčlenit mimo Edux do samostatné služby.
    *  Harmonogram, základní podpora pro přesuny výuky a rozvrhové výjimky jsou nedotažené, většina vyučujících je bohužel nepoužívá.

**>TODO<**


# Vize

Na základě zkušeností s Eduxem a jinými systémy se formují dva pohledy, jak by měl fungovat systém pro podporu výuky, minimálně z pohledu studenta:

1. Systém by měl primárně podporovat tvorbu a správu statických dokumentů (textů, prezentací).
2. Systém by mohl výuku rozšiřovat o další interkativní prvky, např. testy, kvízy, vyhodnocování kódu atp.

**První pohled** vychází z praktických zkušeností s podporou výuky: pro řadu předmětů slouží Edux pouze ke zveřejňování PDF souborů s přednáškami a zápis známek. Tyto potřeby by snadno uspokojilo úložiště dokumentů jako je např. Alfresco, doplněné o podpůrné služby pro správu klasifikace atp.

**Druhý pohled** vychází z praxe v rostoucího počtu předmětů, které ve výuce využívají interaktivní materiály, například tzv. notebooky (Wolfram Mathematica, Sage, IPython…) a úložiště dokumentů je pro ně zbytečný úkrok stranou; výukové materiály nemusí být pouze statické dokumenty, ale mohou to být i kvízy nebo interaktivní ukázky kódu, které si studenti spustí bez instalace dodatečného software.

V tomto dokumentu zohledňujeme především **druhý pohled** na systém podpory výuky. Hlavním důvodem je zkušenost s existujícími systémy, které mají k tomuto pohledu mnohem blíže a představují určitý konsenzus, jak by mohla elektronická podpora výuky fungovat. Dalším důvodem je relativní přínos: příklon k úložišti dokumentů sice představuje konzervativní volbu, ale zároveň i rezignaci na snahu zkvalitnit podporu výuky. Interaktivní LMS lze také použít jako úložiště dokumentů, nicméně vyučujícím dává mnohem více možností, jak výuku obohatit a zpříjemnit pro studenty.


# Learning Management Systems

Koncepčně se Edux neliší od jiných LMS; každý takový systém nabízí minimálně tyto funkce:

*  Vedení klasifikace,
*  správa a příprava studijních materiálů,
*  organizace předmětů (docházka, harmonogramy…).

Liší se však mírou použitelnosti a konkrétním provedením. Nejmarkantnější rozdíly jsou ve způsobu přípravy materiálů uvnitř systému, což je i oblast, ve které je Edux zcela odlišný od zde porovnávaných systémů.

Edux v jádru nadále zůstává wiki; organizace předmětů spočívá v organizaci a vytváření textových stránek s materiály a editaci speciálních stránek (např. postranního menu). Vybočení z tohoto konceptu vyžaduje implementaci vlastních rozšíření specifických pro Edux nebo (častěji) dílčí organizace výuky probíhá zcela mimo Edux (např. odevzdávání kódu s automatickou opravou přes Progtest atp.)

Ve většině LMS jsou předměty sestavené pomocí _sekcí_ či _bloků_ obsahu. Blok může např. tvořit samostatnou stránku s textem (obdobně jako stránka v Eduxu) nebo odkaz na dokument ke stažení. Systémy však mají připravené i interaktivní bloky obsahu, např. interaktivní animace (ukázka algoritmu), odevzdávání úkolu (ve formě textu, souboru, nebo např. i kusu kódu), kvízy, diskuze (studenti diskutují na určité téma) aj. Příkladem může být třeba systém Moodle.

<figure>
  ![]({{page.assets}}/moodle_1.png)
<figcaption>
  Ukázka bloků ze systému Moodle; dostupnost a pojetí výchozích bloků se v každém systému liší.
</figcaption>
</figure>


## Standardy pro interoperabilitu

Existence mnoha LMS v kombinaci s modulární organizací výuky vedla ke vzniku průmyslových standardů pro interoperabilitu a sdílení modulů napříč systémy.

O standardy v oblasti vzdělávání, LMS a e-learningu se starají především dvě organizace: mezinárodní konsorcium [IMS Global](http://www.imsglobal.org) a iniciativa [Advanced Distributed Learning](http://www.adlnet.org/) (ADL) financovaná americkou vládou.

**ADL** je původním správcem sady standardů [SCORM](http://www.adlnet.org/scorm/). Ta definuje formát komunikace mezi klientem a serverem v rámci LMS, což umožňuje vývoj rozšíření nezávislých na konkrétním LMS. Zároveň definuje „Package Interchange Format“ pro přenos kurzů mezi různými systémy. SCORM je jeden z prvních standardů v této oblasti vůbec (první verze vznikla v roce 1999) a těší se tak díky tomu velké podpoře v různých systémech. Vzhledem ke stáří a komplexitě formátu jej však systémy stále častěji opouští. Nástupcem SCORM by mělo být „TinCan API.“

**IMS Global** spravuje sadu standardů [Common Cartridge](http://www.imsglobal.org/cc/), která koncepčně navazuje na SCORM, ale jde v interoperabilitě systémů mnohem dál.

Jak už to bývá u většiny komplexních institucializovaných „industry standards,“ kolem těchto standardů existuje velký ekosystém komerčních poskytovatelů služeb poskytujících služby pro  interoperabilitu, konzultace, certifikace atd. Pro naše potřeby nemá příliš smysl posuzovat balíky standardů jako celek, nicméně dílčí standardy by měly být vzaty v potaz – ať už z hlediska integrace existujícího systému nebo implementace vlastního systému.

V kontextu tohoto dokumentu bych rád zdůraznil tyto specifikace:

*  [Learning Tools Interoperability](http://www.imsglobal.org/lti/) (LTI) popisuje integraci nezávislých aplikací do LMS, včetně autentizace/autorizace uživatelů (na bázi OAuth 1.0), a výměnu dat (např. známek). Aplikace mohou být jednoduché widgety v JavaScriptu, mohou běžet jako izolované služby, případně se může jednat o SaaS. Pro přehled některých aplikací, které lze takto integrovat, viz katalog [EduAppCenter](https://www.eduappcenter.com/).
*  [TinCan API](http://tincanapi.com/) (nebo také „Experience API“) sice navazuje na SCORM, koncepčně je však mnohem jednodušší. TinCan funguje na principu REST služeb, které posílají tzv. statements (v JSON) do centrálního úložiště (Learning Record Store). Statement je tvrzení ve stylu „Já udělal tohle“ – například „Napsal jsem esej“ nebo „Naučil jsem se _for_ cyklus v Javě.“ Tento jednoduchý koncept lze v kombinaci s verifikací a autorizací využít pro integraci nezávislých, decentralizovaných služeb, které zaznamenávají aktivitu a výsledky studenta do jednotného úložiště; v širším měřítku pak lze využít tyto záznamy i v kontextu mimo školu, např. pro profesní životopis.
*  [XBlock](https://github.com/edx/XBlock) je specifikace a zároveň sada API pro Python, která slouží pro vývoj komponent do systému edX (zmíněný dále). V základu se jedná o komponenty s vlastní jednoduchou logikou (např. kvízy, doplňovačky atp.), skrze XBlock je však možné integrovat externí systémy, podobně jako v případě LTI. Autoři by rádi povýšili XBlock na samostatný standard, byť není zřejmé, jak hodlají řešit závislost na konkrétním jazyce.

Proč bychom vůbec měli brát tyto standardy v potaz?

*  Kolem LTI už existuje rozsáhlý ekosystém aplikací, který by bylo možné využít; navíc zde existuje dobrá podpora pro LTI u existujících systémů.
*  TinCan API přirozeně zapadá do konceptu mikroslužeb a nabízí know-how pro kolekci dat o výsledcích studentů, což by bylo možné využít i v projektech datového skladu a Spolupráce s průmyslem.
*  XBlock by mohl být dobrou inspirací v případě vlastní implementace LMS, protože vychází z praktických zkušeností a se svou orientací na vývojáře je koncepčně jednodušší, než většina průmyslových standardů.


## Porovnání dostupných LMS

Pro základní porovnání jsme vybrali open-source systémy, které jsou aktivně vyvíjené a používané v praxi.

*  Moodle
*  Instructure Canvas
*  Sakai
*  Open edX


### Moodle

Web projektu
: <https://moodle.org/>

Organizace
: [Moodle HQ](http://moodle.com/)

Platforma
: PHP

Aktivní od
: 2002 (verze 1.0)

Zdrojové kódy
: <http://git.moodle.org/>

Příklady nasazení
: řada univerzit i SŠ v ČR, [use cases](http://moodle.com/stories/), [statistiky](https://moodle.org/stats/)
{: .inline-def}

Jeden z nejrozšířenějších LMS vůbec, často nasazovaný i v českých školách ([včetně ČVUT](http://ocw.cvut.cz/moodle/)); zpravidla pro potřeby distančního vzdělávání.

Díky svému rozšíření se Moodle těší významné podpoře ze strany vývojářů a ohromnému ekosystému [rozšíření](https://moodle.org/plugins/). To má výhodu i v obecné dostupnosti know-how a informací k řešení určitých problémů, např. škálování pro velký počet uživatelů aj. Tím, že je Moodle dominantním LMS, existuje řada doporučení a postupů jak připravit optimální kurzy v prostředí Moodlu.

Mezi studenty se však Moodle netěší příliš dobré pověsti. Mezi hlavní problémy Moodlu patří:

*  **Špatná použitelnost:** systém menu je komplexní a nepředvídatelný, prvky jsou obtížně prioritizovatelné. Část problémů je řešitelná skrze vhodný výběr šablon vzhledu, ale ty neřeší zdaleka všechny problémy s použitelností, které jsou z velké části na úrovni nepříjemných detailů (např. nepřesměrování po odhlášení atp.)
*  **Subjektivní kvalita kurzů:** většina vyučujících nepoužívá možnosti Moodle nejlepším způsobem, používají nevhodné moduly nebo jdou příliš daleko s „customizací,“ např. zvolí v rámci svého kurzu šablonu, která se chováním liší od zbytku systému.
*  **Kvalita kódu:** Moodle nestojí na žádném frameworku. Kód je sice organizovaný do „modulů,“ ale význam jednotlivých souborů není často zřejmý – jak už to u starších PHP projektů bývá, kód je organizovaný procedurálně a prezentační kód je promíchaný s logikou. To znesnadňuje práci programátorům, kteří nejsou obeznámení s vnitřní strukturou systému.

Obecně, většina problémů systému Moodle vyplývá celkově ze špatně navrženého UI a nedomyšlené použitelnosti; systém trpí syndromem „programátorského rozhraní“ a alternativní šablony mohou řešit pouze některé povrchní potíže.

Na druhou stranu, komunita kolem Moodle je zdaleka největší, ve srovnání s ostatními systémy, což je kvalita, kterou lze těžko přehlédnout. A ekosystém rozšíření dává tušit, že zásah do samotného jádra systému většinou není potřeba.

<figure class="post-illustrations">
<figure>
![]({{page.assets}}/moodle_2.png)
<figcaption>
Moodle – dashboard studenta s přizpůsobitelnými „widgety.“
</figcaption>
</figure>

<figure>
![]({{page.assets}}/moodle_3.png)
<figcaption>
  Moodle – ukázka modulů v kurzu; moduly jsou hierarchicky rozdělené do volitelných sekcí a mohou mít vzájemné závislosti. Student si může odškrtnout absolvované moduly.
</figcaption>
</figure>

<figure>
![]({{page.assets}}/moodle_4.png)
<figcaption>
Moodle – správa hodnocení studentů; hodnocení je udělované na základě výsledků z jednotlivých modulů.
</figcaption>
</figure>

<figure>
  ![]({{page.assets}}/moodle_5.png)
  <figcaption>
  Moodle – mobilní aplikace Moodle Mobile.
  </figcaption>
</figure>
</figure>

### Sakai


Web projektu
: <http://www.sakaiproject.org/>

Organizace
: [Apareo](http://www.apereo.org/)

Platforma
: Java (Spring)

Aktivní od
: 2005

Zdrojové kódy
: <https://source.sakaiproject.org/svn/>

Příklady nasazení
: přes 300 univerzit i soukromých organizací, zejm. v USA ([seznam](http://www.sakaiproject.org/community))
{: .inline-def}

Sakai vznikl z iniciativy pěti významných univerzit (MIT, UC Berkeley, Stanford, Michigan, Indiana) ve snaze o vyvinutí jednoho definitivního systému pro správu výuky. Významná jména a seznam institucí, které Sakai používají, by mohla naznačovat, že se jedná o ideální řešení pro VŠ. Sakai řeší řadu funkcionalit; kromě správy výuky je to i koordinace výzkumu, správa projektů… Zkrátka od všeho trochu. A jak tomu už u podobných „definitivních řešení“ bývá, systém je složitý a uživatelsky nepřívětivý.

Podobně jako v ostatních systémech, lekce je možné organizovat pomocí modulů; všechny takto vytvořené moduly (fóra, kvízy atp.) jsou dostupné z nejvyšší úrovně v menu. S výjimkou nejjednodušších případů je pro přidávání modulů nutné se proklikat sérií velice neintuitivních formulářů a menu. Sakai zkrátka předpokládá konkrétní způsob práce a workflow, který uživatele nutí následovat.

Ačkoli se tedy Sakai profiluje jako LMS a pokročilejší alternativa Moodlu, je pro tyto účely překvapivě špatný. Nicméně má řadu jiných funkcí, jako správný systém „enterprise kvality.“

<figure class="post-illustrations">
<figure>
![]({{page.assets}}/sakai_1.png)
<figcaption>
  Sakai – přidávání modulu do „lekce.“
</figcaption>
</figure>

<figure>
![]({{page.assets}}/sakai_2.png)
<figcaption>
  Sakai – sylabus předmětu s přílohami; funguje nezávisle na „lekcích.“*
</figcaption>
</figure>


<figure>
![]({{page.assets}}/sakai_3.png)
<figcaption>
  Sakai – přidávání otázky do kvízu.
</figcaption>
</figure>
</figure>

### Instructure Canvas

Web projektu
: <http://www.instructure.com/>

Organizace
: [Instructure](http://www.instructure.com/)

Platforma
: Ruby (Rails)

Aktivní od
: ~2008

Zdrojové kódy
: [github.com/instructure/canvas-lms](https://github.com/instructure/canvas-lms)

Příklady nasazení
: kolem 300 univerzit a středních škol ([K-12](http://www.instructure.com/k-12/stories)) v USA ([více](http://www.instructure.com/higher-education/stories))
{: .inline-def}

Canvas patří k modernějším systémům, což je patrné jak na zvolené technologii, tak na celkové použitelnosti. Co se Canvasu také rozhodně nedá upřít je propracovaný marketing…

![Canvas – marketingová infografika. [[zdroj](http://www.instructure.com/higher-education/)]]({{page.assets}}/canvas_1.png)

Koncepčně se Canvas neliší od ostatních systémů – kurzy jsou organizované do hierarchie modulů. Oproti Moodlu však nabízí lepší použitelnost: kurzy mají jednotný vzhled, globální navigace zůstává na místě, prvky rozhraní mají logickou vizuální hierarchii. A narozdíl od Sakai je Canvas úzce zaměřený na funkce spojené se správou výuky.

Kromě samotné správy výukových materiálů nabízí i „[speedgrader](http://guides.instructure.com/m/4152/l/55016-how-do-i-use-speedgrader)“ pro připomínkování odevzdaných dokumentů a podrobné statistiky o interakci studentů s materiály. Řada funkcí je zamýšlena pro distanční vzdělávání nebo on-line kurzy, například video-chat a interní pošta. Sympatické je i to, že se dílčí funkce snaží řešit integrací s externími systémy. Vyučující i studenti mohou zakládat tzv. „collaborations,“ tj. sdílené dokumenty v Google Docs nebo na [Etherpadu](http://etherpad.org/) pro společnou spolupráci a skupinové výpisky – ty jsou následně dostupné přímo na stránce kurzu

Za zmínku stojí i fakt, že výše zmíněný [katalog LTI aplikací](https://www.eduappcenter.com/) provozuje firma Instructure. V reakci na boom on-line kurzů (MOOC, např. Coursera, edX aj.) Instructure spustil vlastní platformu [Canvas Network](https://www.canvas.net/), kde je Canvas využitý právě jako systém pro MOOC.

Mezi negativa Canvasu patří především polouzavřenost – systém je primárně zamýšlený jako SaaS, který si vzdělávací instituce budou pronajímat. Open-source verze je sice plně funkční a provozovatelná i bez závislosti např. na webových službách Amazonu, ale některé specifické funkce jsou dostupné pouze pro hostované řešení, např. podrobné statistiky a nativní mobilní aplikace.

Canvas je převážně monolitická aplikace nad frameworkem Rails, která místy značně trpí filozofií „fat model, thin controller“ (model o 2500 řádcích už je morbidně obézní). Frontend má psaný v CoffeeScriptu a místy JavaScriptu, převážně strukturovaný kolem Backbone s jQuery UI. Nicméně zdá se, že autoři začínají zavádět framework Ember, což by mohlo vést ke snížení komplexity. Ruby kód je dobře pokrytý testy, avšak testy k frontendu prakticky neexistují. Pro přispěvatele jsou k dispozici poměrně stručné [Coding Guidelines](https://github.com/instructure/canvas-lms/wiki/Coding-Guidelines) a zdá se, že vývoj je řízený spíše centrálně.

<figure class="post-illustrations">
<figure>
![]({{page.assets}}/canvas_2.png)
<figcaption>
  Canvas – pohled studenta na moduly v předmětu.
</figcaption>
</figure>

<figure>
![]({{page.assets}}/canvas_3.png)
<figcaption>
  Canvas – známkování studentů.
</figcaption>
</figure>

<figure>
![]({{page.assets}}/canvas_4.png)
<figcaption>
  Canvas – collaborations; vytváření sdíleného dokumentu pod Google Docs.
</figcaption>
</figure>

<figure>
![]({{page.assets}}/canvas_4.png)
<figcaption>
  Canvas – kalendář předmětu; i papírové testy mají vazbu na známkovací systém, případně je možné je opravovat elektronicky.
</figcaption>
</figure>

<figure>
![]({{page.assets}}/canvas_5.png)
<figcaption>
  Canvas – přidávání kvízu.
</figcaption>
</figure>
</figure>

### Open edX

Web projektu
: <http://code.edx.org/>

Organizace
: [xConsortium](https://www.edx.org/schools-partners) (zejm. Stanford, UC Berkley, MIT, Harvard aj.)

Platforma
: Python (Django)

Aktivní od
: 2012 (HarvardX, open-source od června 2013)

Zdrojové kódy
: <https://github.com/edx/>

Příklady nasazení
: [edX.org](https://www.edx.org/), [Stanford Online](https://class.stanford.edu/), [UZH testuje interní nasazení](http://www.edx.uzh.ch/) ([více](https://github.com/edx/edx-platform/wiki/Sites-powered-by-Open-edX))
{: .inline-def}

edX je mezi uvedenými systémy velice specifický – jako jediný byl od základu navržen pro masivní on-line kurzy (MOOC) s cílem zpřístupnit výuku na předních univerzitách veřejnosti. Svým způsobem se jedná o masové distanční vzdělávání – přednášky jsou nahrazené nahranými videi a hodnocení je automatické, případně si hodnotí studenti navzájem (Peer Assassment). edX je tedy primárně určený pro asynchronní výuku a velkou zátěž (tisíce studentů v jednom kurzu není neobvyklé).

Zobrazení a editace kurzů jsou striktně oddělené činnosti. Editace je řešená v aplikaci edX Studio, ve které vyučující definují obsah předmětu. Stejně jako v ostatních případech, předměty se skládají z hierarchie modulů s obsahem. Hierarchie však zde má větší význam než u ostatních systémů: „jednotky“ (Unit) v určitých podsekcích (Subsection) je možné lineárně procházet, což podporuje dělení materiálů do menších částí (v kontextu MOOC se většinou jedná o videa – 1,5 hodiny dlouhá přednáška je tak rozdělená do 10minutových videí proložených cvičeními a kvízy). Každá jednotka se pak skládá z dílčích modulů s obsahem. Na jednu stranu je toto uspořádání systematičtější, hierarchie je předvídatelná. Na druhou stranu to není vhodné řešení pro kurzy, které používají LMS pouze pro sdílení statických dokumentů. edX sice nabízí možnost nahrát „učebnice“ po kapitolách, ale toto řešení je značně omezené.

Zajímavé je i technické řešení systému: kolem samotného jádra (edx-platform) existuje řada podpůrných služeb. Například typický problém pro MOOC je automatické spouštění a vyhodnocování kódu – edX k tomu má několik samostatných komponent (XQueue, XServer a CodeJail), které nabízí jednotné propojení s externími procesy vyhodnocení. Bylo by tak možné ho snadno propojit například se systém Progtest.

Oproti ostatním systémům působí edX velice jednoduše a také se s ním mnohem jednodušeji pracuje. Na druhou stranu, vzhledem ke své orientaci na MOOC, jsou některé funkce ne zcela ergonomické nebo plně funkční pro potřeby denní výuky. Zejména podpora známkování je nedostatečná, protože systém předpokládá, že všechny výstupy budou odevzdány elektronicky. To však může být příležitost pro integraci samostatných fakultních služeb nebo přispění chybějících funkcionalit přímo do jádra projektu. Snižuje to však atraktivitu systému jako „hotového řešení.“

V současné době tedy není edX jednoznačně vhodnou volbou pro podporu denní výuky, jedná se však o zajímavou volbu v případě, kdy by fakulta chtěla začít nabízet některé ze svých kurzů veřejně (což ovšem vyžaduje více iniciativy než např. [projekt „otevřená fakulta“](http://otevreno.fit.cvut.cz/)).

Po technické stránce je edX postavený na frameworku Django, nicméně z velké části se jedná o klientskou aplikaci v JavaScriptu, resp. CoffeeScriptu. Většina funkcí se soustředí do projektu edx-platform, ale volitelné komponenty (např. SDK pro XBlock a vyhodnocování odevzdaného kódu) jsou vyčleněné. Vývoj je zřejmě velice otevřený externím přispěvatelům a vývojáři mají k dispozici [rozsáhlou dokumentac](https://github.com/edx/edx-platform/wiki#development)i, včetně _coding standards_. Kód je pokrytý testy, nicméně jak autoři [sami přiznávají](https://github.com/edx/edx-platform/wiki/Javascript-standards-for-the-edx-platform#testing), testy pro front-end nejsou dostatečné. Lokalizace mají organizovanou přes systém [Transifex](https://www.transifex.com/projects/p/edx-platform/) (kde je mj. rozpracovaná i česká lokalizace).

<figure class="post-illustrations">
<figure>
![]({{page.assets}}/edx_1.png)
<figcaption>
  edX – správa jednotek kurzu.
</figcaption>
</figure>

<figure>
![]({{page.assets}}/edx_2.png)
<figcaption>
  edX – úprava dílčí jednotky.
</figcaption>
</figure>

<figure>
![]({{page.assets}}/edx_3.png)
<figcaption>
  edX – nastavení známkování.
</figcaption>
</figure>

<figure>
![]({{page.assets}}/edx_4.png)
<figcaption>
  edX – zobrazení sekcí a jednotek v kurzu.
</figcaption>
</figure>
</figure>


## Další LMS

Tyto systémy jsou sice open-source, ale z velké části nejsou aktivně vyvíjené, případně byly shledány příliš obstarožní.

*  [Chamilo](http://www.chamilo.org/)
*  [Ilias](http://www.ilias.de/)
*  [Efront](http://www.efrontlearning.net/) (open core)
*  [ATutor](http://www.atutor.ca/atutor/)
*  [Claroline](http://www.claroline.net/)
*  [OLAT](http://www.olat.org/)
*  [Open Elms](http://www.openelms.org/)
*  [.LRN](http://dotlrn.org/)
*  [Opigno](https://www.opigno.org/en)
*  [LON-CAPA](http://www.lon-capa.org/) (federativní, od r. 1992!)

# Shrnutí

Z prezentovaných systémů nám připadají nejzajímavější dva posledně jmenované: Instructure Canvas a Open edX.

**Sakai** je těžkotonážní a dlouhodobá zkušenost nám radí se vyvarovat systémům, které se snaží vyřešit příliš mnoho problémů najednou. Moodle je akceptovatelné minimum, ale jeho použitelnost je žalostná.

**Instructure Canvas** je aktuálně nejzajímavější LMS pro podporu offline výuky a byl by po všech stránkách schopný nahradit Edux (s výjimkou české lokalizace). Nabízí prvotřídní správu obsahu a organizaci výuky. Na druhou stranu jeho použitelnost má určité nedostatky a přítomnost některých funkcí je diskutabilní. Zároveň není jasná míra rozšiřitelnosti, např. skrze pluginy (obdobně jako u Moodlu).

**Open edX** je paradoxně zajímavý tím, že toho řeší méně; z hlediska použitelnosti si vede zdaleka nejlépe a chybějící funkcionalita dává prostor pro integraci dalších fakultních služeb. Nativní podpora pro automatické vyhodnocování kódu je pro technickou školu nemalá výhoda. Na druhou stranu, orientace na MOOC vede k tomu, že si systém vynucuje určitou strukturu a dělení studijních materiálů, což může vést k odporu ze strany vyučujících a nepochopení ze strany studentů. Bude však zajímavé sledovat jeho další vývoj, především kvůli spolupráci s Google na projektu [MOOC.org](http://mooc.org/).


## Vlastní řešení

Na FITu občas trpíme „NIH syndromem,“ proto se pravděpodobně dříve nebo později objeví snahy o nahrazení Eduxu jiným _vlastním_ řešením. Protože žádný z existujících open-source systémů není bez určitých nedostatků, může být vývoj vlastního systému opodstatněný.

Takový hypotetický systém by však neměl vycházet pouze z Eduxu, ale měl by zohledňovat koncepci existujících LMS; například stojí za povšimnutí, že drtivá většina LMS používá modulární systém materiálů sestavených z bloků. Pokud by nový systém zaváděl jiné pojetí, mělo by být zdůvodněné proč. Zároveň by měl být kladen důraz na využití existujících standardů a formátů (či jejich rozšíření) tam, kde komplexita není příliš velká a zavádění nové sémantiky by vedlo pouze k redundanci a nestandardnímu řešení téhož problému; příkladem je třeba LTI pro integraci externích služeb, TinCan API pro přenos hodnocení mezi systémy nebo XBlock pro návrh vlastního API pro moduly.

Takový systém by pak nebyl pouze „další LMS,“ ale měl by potenciál zlepšit _status quo_, stát se „LMS nové generace“ – podobně jako edX a Canvas jsou další generací po Moodle a Sakai.

Následují dílčí návrhy pro koncepci takového hypotetického systému:

*  Kompletní podpora tvorby a rozvoje výukových materiálů.
    *  Systém by měl umožňovat tvorbu materiálů pomocí jednoduchých textových formátů, avšak s důrazem na použitelnost pro autory (největší nedostatek tvorby materiálů v Eduxu).
    *  Z jednoho zdrojového materiálu by mělo být možné vytvořit více výstupů (např. slidy a handouts, kde některé části jsou ve slidech skryté).
    *  Zároveň by měl umožňovat integraci jiných postupů a/nebo formátů s jejich nativními editory – např. IPython Notebook pro interaktivní notebooky v programovacích a matematických předmětech.
    *  Veškeré materiály by měly být verzované.
*  Jednotné místo pro přehled hodnocení, úloh a termínů.
    *  Systém by měl umožňovat jednotné odevzdávání všemožných úloh, včetně jejich automatického či manuálního vyhodnocení (které může být delegováno na externí systémy).
*  „Demokratizace“ výuky, větší zapojení studentů do samotné tvorby předmětu.
    *  Studenti by měli mít možnost snadno navrhovat změny (ala „pull requests“), které vyučující přijmou, zamítnou, okomentují…
    *  Materiály by mělo být možné komentovat v kontextu (např. u konkrétního odstavce), vyučující či ostatní studenti mohou odpovídat a komentář může být označen jako vyřešený (podobně jako v Google Docs).
*  Systém by neměl být monolitický, ale řešený jako sada mikro služeb, které budou integrované do striktně odděleného _front-endu_.

Koncepčně by takový systém spojoval prvky verzovacích služeb (GitHub, GitLab), interaktivních notebooků (IPython Notebook, Sage, Mathematica…) a modulární struktury ve stávajících LMS (zejm. edX).

Systém by zároveň neměl být navržený výhradně pro potřeby FITu, ale mělo by se počítat s dostupností i pro další fakulty a instituce, s cílem příp. vytvořit „spin-off“ firmu, která se bude nabízet komerční služby a zajišťovat další rozvoj, podobně jako tomu bylo v případě Moodlu a Instructure. Bude tak možné počítat s finanční návratností investice a zároveň bude zajištěný plnohodnotný budoucí rozvoj a údržba systému.

## LMS v éře MOOC

Jedním z cílů tohoto dokumentu je poukázat i na aktuální světové trendy ve vysokoškolském vzdělání, které česká akademická scéna zatvrzele ignoruje. Řada institucí již nabízí vybrané kurzy jako MOOC přes portály typu Coursera; co vypadá zdánlivě jako altruismus ze strany univerzit, které usilují o lepší vzdělání populace, je ve skutečnosti jedním z dalších kroků v komodizaci a zlevňování vzdělání při maximálním snížení nákladů na studenty. Systémy typu edX a Canvas tento trend podporují svou snahou o zatraktivnění výuky skrze interaktivní materiály, důraz na on-line komunikaci a budování komunit mezi studenty a „self-assassment.“

České instituce jsou vůči této „MOOCifikaci“ výuky imunní (žádná česká škola doposud nenabízí kurz na Courseře), což může být dané i tím, že kvalitní vysokoškolské vzdělání je u nás dostupnější než např. v USA (kde veřejné univerzity jsou kvalitativně hluboko pod těmi soukromými). Lze však předpokládat, že se mašinerie kolem MOOC nezastaví a tento trend se prožene i českými univerzitami.

MOOC však přináší i určitá pozitiva, zejména v oblasti technické inovace a ve snaze přinést studentům kvalitnější a trvanlivější obsah. Určitým ideálem pak může být „inverzní třída,“ (The Inverted Classroom), kterou propaguje mj. Salman Khan, zakladatel Khan Academy. V jeho představě se studenti učí sami vlastním tempem a škola slouží primárně jako místo pro diskuzi, spolupráci se spolužáky a konzultaci s vyučujícím. Pokud se pragmaticky podíváme na poměrně nízkou navštěvovanost přednášek na FITu (a množství studentů, kteří dávají pozor), nelze tomuto přístupu upřít jistou atraktivnost.

LMS v tomto směru hraje významnou roli; systém, který umožňuje snadné vytváření zajímavých a interaktivních materiálů, se může stát silným nástrojem v rukou zodpovědných vyučujících, kterým záleží na vědomostech studentů. Snadná dostupnost materiálů pak může snížit odpor studentů ke vzdělání a motivovat je k většímu zapojení do výuky. Systém s komunitními funkcemi pak redukuje štěpení znalostí do postranních kanálů (Facebook skupin atp.), centralizace funkcionality (např. odevzdávání a vyhodnocení úkolů) zase snižuje kognitivní zátěž jak pro studenty, tak pro vyučující.

Stávající pojetí MOOC (xMOOC) je však rizikové ještě z jiného hlediska – ve své podstatě nejsou vůbec otevřené. Výuka je zabalená do „úhledných balíčků určených ke konzumaci,“ které studenti musí přijmout. Tento model je sice vyhovující z hlediska masivního sdílení obsahu, avšak studenty vede k následování a pasivitě, nikoliv samostatnosti, kreativitě, kritickému myšlení a aktivní, intrinsicky motivovanému získávání vědomostí. Ve finále se z učení stává mechanická konzumace obsahu k dosažení určitého cíle (dosažení titulu). Samotná technologie tento problém nevyřeší (naopak některé techniky, například gamifikace, mohou být kontraproduktivní), myslíme si však, že by LMS mohl v tomto směru studenty podporovat, například skrze aktivnějším zapojení studentů do tvorby materiálů (viz výše zmíněné [návrhy pro vlastní řešení](#vlastni-reseni)).

# Zdroje

*  [Top Learning Management System Software Products (2014)](http://www.capterra.com/learning-management-system-software/#infographic)
*  [Open-Source Learning Management Systems: Sakai and Moodle (2010)](http://www.monarchmedia.com/enewsletter_2010-3/open-source-lms-sakai-and-moodle.pdf)
